\tyt{Bar pod Zdechłym Psem}
\auth{sł. Władysław Broniewski, muz.Włodzimierz Korcz}

Zanim się serce rozełka \\
Czemu, a bo ja wiem \\
Warto zajrzeć do szkiełka \\
W barze "Pod zdechłym psem" \\
Hulał po mieście listopad \\
Dmuchał w ulice jak w flet \\
W drzwiach otwartych mnie dopadł \\
Razem do baru wszedł \\
\hops
- Siadaj poborco liści \\
Siewco zgryzot wieczornych \\
Czemuś drzew nie oczyścił? \\
Kiepski z ciebie komornik \\
Lepiej byś z trzecim kompanem... \\
Zresztą, można i bez... - \\
Ledwiem to rzekł i już stanął \\
Trzeci mój kompan - bies \\
\hops
- Czym to ja się spodziewał \\
Pić z takimi jak wy \\
Pierwszy będzie mi śpiewał \\
Drugi będzie mi wył \\
Cyk, kompania na zdrowie \\
Pijmy głębokim szkłem \\
Ja wam dzisiaj o sobie opowiem \\
W barze "Pod zdechłym psem" - \\
\hops
I poniosło, poniosło, poniosło \\
Na całego, na umór, na ostro \\
I listopad pijany, i bies \\
A mnie gardło się ściska od łez \\
I poniosło, poniosło, poniosło \\
W sali uda o uda trze fokstrot \\
W koło chleją, całują się, wrzeszczą \\
Nieprzytomnie, głupawo, złowieszczo \\

Przetaczają się falą pijaną \\
I tak do białego dnia \\
Milcząc pijemy pod ścianą \\
Diabeł, listopad i ja \\
\newpage
- Diable, bierz moją duszę \\
Jeśli jej jesteś rad \\
Ale przeżyć raz jeszcze muszę \\
Moje czterdzieści lat \\
Daj w nowym życiu, diable \\
Miłość i śmierć, jak w tem \\
Wiatr burzliwy na żagle \\
Myśl poza dobrem i złem \\
\hops
Znów będę bił się i kochał \\
Bujnie, wspaniale żył \\
Radość, a nie alkohol \\
Wlej mi, diable, do żył - \\
Diabeł był w meloniku \\
Przekrzywił go - Żyłeś dość \\
To dlatego przy twoim stoliku \\
Siedzimy: rozpacz i złość \\
\hops
Głupioś życie roztrwonił \\
Życie to jeden haust \\
Słyszysz jak kosą dzwoni  \\
Stara znajoma, Herr Faust? \\
Na diabła mi dusza poety - \\
Tak diabeł ze mnie drwi \\
- Wiersześ wylał niestety \\
Resztki człowieczej krwi \\
\hops
Zniknęli czort z listopadem \\
Rozwiali się. Gdzie? Bo ja wiem \\
A ja na podłogę padam \\
W barze "Pod zdechłym psem" \\
Szumi alkohol i wieczność \\
Mruczą - Zalał się gość - \\
A ja - Zgódźcie na drogę mleczną \\
Taksówkę, ja już mam dość